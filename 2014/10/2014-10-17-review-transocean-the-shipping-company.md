---
title: "Review: TransOcean - The Shipping Company"
date: "2014-10-17"
---

#### Ik heb altijd al een zwak gehad voor virtueel geld verdienen in tycoon-games, en heb er dan ook vele uren ingestoken. Uren waarin ik ook een vak had kunnen leren en echt geld had kunnen verdienen, maar wat is daar nu leuk aan?

[![transocean logo](images/transocean-logo.png)](http://www.legenddiaries.com/wp-content/uploads/2014/10/transocean-logo.png)

**Genre:** Tycoon **Ontwikkelaar:** Deck13 **Platform:** Windows

#### Indrukwekkend

De Rotterdamse haven was één van mijn favoriete excursies op de middelbare school. Dit was in de eerste plaats omdat één van mijn klasgenoten onderweg Rotterdammers provoceerde met een Ajax-sjaal en de jongens van de beroepsopleiding maritieme techniek daar in de bus wel even op in wilden de gaan, wat ze ook gelukt was als de buschauffeur niet snel de deur had dichtgedaan en heel gauw maakte dat we wegkwamen.

[![TransOcean 5](images/TransOcean-5.jpg)](http://www.legenddiaries.com/wp-content/uploads/2014/10/TransOcean-5.jpg)

Het tweede hoogtepunt van de excursie was de haven met al haar boten schepen, kranen, geautomatiseerde auto's en natuurlijk de stapels containers. De techniek en logistieke organisatie die hierbij komt kijken is indrukwekkend om te zien. TransOcean is dat niet. De tycoon-game valt namelijk volledig in de traditie van zijn genre, door op het gebied van gameplay en beeld weinig vernieuwing te brengen.

#### Kap'tein

De gameplay is tweeledig. Er is een overzichtskaart waarop alle havens en schepen te zien zijn en een deel waarin je in 3d havens schepen naar binnen en buiten moet loodsen, zonder daarbij de wal of andere schepen te raken. Dit laatste zorgt ervoor dat je geen sleepboot hoeft te betalen en is in het begin van je prille onderneming een goede manier om je winst te maximaliseren.

[![TransOcean 2](images/TransOcean-2.jpg)](http://www.legenddiaries.com/wp-content/uploads/2014/10/TransOcean-2.jpg)

Als je op een gegeven moment meer dan 5 schepen hebt varen, gaat dit wel veel tijd kosten en zul je bij veel reizen toch liever gebruikmaken van de havenfaciliteiten om je schepen aan wal te krijgen. Hoewel dit onderdeel goed is uitgewerkt, is het uiteindelijk toch een beetje een gimmick omdat alleen de mensen die in hun vrije tijd een kapiteinspet dragen elke 2 minuten een schip eigenhandig gaat aanmeren.

#### Das Interface

Diegenen zonder pet zullen de meeste tijd spenderen op de wereldkaart. Hierop zijn de schepen en havens te zien en kun je deze in de gaten houden. De informatie over je schepen in dit scherm is precies goed, je kan op elk moment checken waar een schip zich bevindt, waar het ook alweer naartoe ging en met welke lading.

[![TransOcean 7](images/TransOcean-7.jpg)](http://www.legenddiaries.com/wp-content/uploads/2014/10/TransOcean-7.jpg)

De rest van de interface is ook in orde. Er is weinig poespas en het enige minpunt is dat de interface niet kleiner gemaakt kan worden, want sommige elementen zijn wel erg prominent in beeld. Daarnaast zijn ze bij Deck13 hier en daar een Duitse term vergeten te vertalen (Ik speelde het spel in in het Engels), wat een beetje slordig is natuurlijk maar met een patch zal dit wel gefixed worden.

#### Sushi en paracetamol

Het gaat er uiteindelijk om dat er goederen verscheept worden en hier biedt TransOcean genoeg mogelijkheden. Er zijn vijf verschillende klasse schepen met meerdere types per klasse. Je kunt een schip ook specialiseren in bepaalde goederen, door bijvoorbeeld koelsystemen aan te brengen om sushi en paracetamol te mogen vervoeren. Je kan de goederen ook zonder deze aangepaste systemen vervoeren, maar dan riskeer je een boete op het moment dat je gecontroleerd wordt door de douane. Dit geld ook voor onzuivere goederen; een lading 'questionable goods' levert veel geld op, maar als je betrapt wordt zul je een aantal keer de waarde van de vracht aan boete moeten betalen. De vracht wordt uiteraard in beslag genomen.

[![TransOcean 3](images/TransOcean-3.jpg)](http://www.legenddiaries.com/wp-content/uploads/2014/10/TransOcean-3.jpg)

#### Vaargeul

Het is jammer dat TransOcean niet dieper gaat dan wat ik eerder al beschreef. Het was interessant geweest als er bijvoorbeeld concurrentie was waarmee je een prijzen oorlog kon voeren, of de mogelijkheid tot het creëren van een financiële zeepbel of een monopolie. Het blijft echter een spel wat niet verder gaat dan goederen van A naar B brengen. Daarmee heeft TransOcean een diepgang vergelijkbaar met de vaargeul in het IJselmeer.

#### Verdict

TransOcean is een degelijke tycoon-game die je 15+ uren bezig zal houden. Helaas mist het spel verdere diepgang en ben je op het moment dat je het allemaal goed onder de knie hebt, er ook wel klaar mee. Als je een casual tycoon speler bent en fan bent van container schepen is dit [voor €25 euro](http://store.steampowered.com/app/289930/?l=dutch) zeker een aanrader, maar voor spelers die meer ervaring hebben met dit genre brengt dit spel weinig vernieuwing.
