---
title: "Waar een klein land groot in kan zijn"
date: "2014-02-20"
---

Elke Nederlander die ook maar een klein beetje warm wordt bij het zien van de kleur oranje is het erover eens, dat schaatsen de mooiste sport op de winterspelen is en dat "wij" er de allerbeste in zijn. Dat wij er de allerbeste in zijn is inmiddels onbetwist, maar of het ook de allermooiste sport is? Vladimir Putin vindt in elk geval van niet, want hij is bij geen enkele wedstrijd wezen kijken. Ook aan de andere kant van de Atlantische oceaan [is men van mening](http://online.wsj.com/news/articles/SB10001424052702304899704579387333918124514) dat Nederland zich de komende vier jaar maar eens bezig moet houden met andere sporten, want er is meer dan alleen schaatsen. Misschien kan Sven Kramer zich gaan toeleggen op curling. Daarnaast kunnen wij er niets aan doen dat we goed zijn in schaatsen, want het is in de winter ['h](http://www.ibtimes.com/winter-olympics-2014-speed-skating-continues-be-dominated-netherlands-why-1554557)[et' vervoersmiddel in de lage landen](http://www.ibtimes.com/winter-olympics-2014-speed-skating-continues-be-dominated-netherlands-why-1554557)[.](http://www.ibtimes.com/winter-olympics-2014-speed-skating-continues-be-dominated-netherlands-why-1554557) Toch?

Dat schaatsen wereldwijd niet de grootste sport is, is een feit. Niet omdat het buiten Nederland niet als serieuze sport wordt gezien, maar er is geen enkele game waarin geschaatst wordt! Alleen Mario betreedt het virtuele ijs in enkele winterspelen gerelateerde spellen, maar dat is het dan ook. Curling doet het wat betreft games nog beter. Jammer, want schaatsen biedt genoeg mogelijkheden om te vertalen naar een leuke game.

![pro-cycling-manager-2013_PC_cover](images/pro-cycling-manager-2013_PC_cover-210x300.jpg)

Wat voor een game zou dit kunnen worden? Een sport-action game waarbij je zelf een schaatser bestuurt lijkt mij nogal vermoeiend en zeker bij het langebaanschaatsen nogal eentonig. Het marathon schaatsen is misschien wel interessant voor deze vorm. Een andere benadering zou een sport-management game kunnen zijn zoals Pro Cycling Manager, waarin je een team met een aantal schaatsers door meerdere seizoenen heen loodst.

Jammer genoeg zal geen van de grotere game developers een schaatsgame gaan maken, omdat er te weinig publiek voor is. Misschien iets voor een Nederlandse indie developer. Ik bedoel als er een publiek voor [Goat Simulator](http://www.goat-simulator.com/) is, moeten er toch ook een paar gamers onder de schaats-gekke Nederlanders zitten? Het probleem is misschien dat maar eens in de vier jaar de Nederlandse schaats-gekte echt uitbreekt en misschien is dat maar goed ook anders gaat heel Nederland nog naast z'n schaatsen schoenen lopen. 

Ik betwijfel of er ooit een schaats game zal komen, wat ik zeker weet is dat Nederland het schaatsen over twee weken weer is vergeten en we weer even kunnen bijkomen tot het WK voetbal begint, waar overigens meer dan genoeg games van zijn. 

Zitten jullie te wachten op een schaatsgame? Of zijn de winterspelen eens in de vier jaar al erg genoeg?
