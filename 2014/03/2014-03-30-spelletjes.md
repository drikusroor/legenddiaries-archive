---
title: "Spelletjes"
date: "2014-03-30"
---

Voetballers worden boos als je hun hobby reduceert tot het 'tegen een bal aan trappen en er achteraan rennen'. Bij mij begint het te jeuken als mijn hobby het spelen van 'spelletjes' genoemd wordt en dit gebeurt met regelmaat. Niet dat het woord 'spelletjes' een verkeerde benaming is voor de activiteit, maar zoals vaker met verkleinwoorden wordt het gebruikt om de minderwaardigheid van het zelfstandig naamwoord in kwestie te benadrukken. Zeker de generaties 40+ hebben het over 'spelletjes', al hebben ze liever dat er helemaal niet over gesproken wordt.

Gerenommeerde kranten of actualiteiten programma's hebben het dan ook zelden of nooit over games. Het feit dat dit onderwerp zo onderbelicht wordt is vreemd, aangezien de game industrie in 2013 goed was voor bijna 68 miljard euro. Dat is geen bedrag om 'spelletjes' mee te spelen, al denken ze daar bij banken overigens heel anders over. Toch wordt gamen veelal gezien als iets wat tijdverspilling is, in tegenstelling tot andere vormen van entertainment zoals muziek, televisie en film. Als voorbeeld een [fragment uit](http://dewerelddraaitdoor.vara.nl/media/311859) De Wereld Draait Door:

<iframe src="//media-service.vara.nl/player.php?id=311859" width="480" height="270" frameborder="0"></iframe>

Mathijs van Nieuwkerk test de Oculus Rift die afgelopen week is gekocht door Facebook.  Allemaal erg grappig, Mathijs staat doodsangsten uit en moet door Alexander overeind gehouden worden. Hij zal het ding niet snel weer opzetten, maar hij ziet in dat het hier om een bijzonder stukje hardware gaat.

Dan komt de vraag of er ook iets "functioneels" mee gedaan kan worden en "niet alleen game". Bijvoorbeeld, dat je naast Beyonce kan staan tijdens haar concert.Waarom is dat functioneler dan een game? Voor zover ik weet zorgt Beyonce voor entertainment en ik weet niet hoe anderen dit ervaren, maar bij games heb ik meestal ook het gevoel dat ik entertaint word. Van Nieuwkerk presenteert hier het schoolvoorbeeld van hoe games al jaren lang niet als serieus onderdeel van de entertainment industrie worden gezien. Goede argumenten waarom 'spelletjes' ondergeschikt zijn aan muziek, film en televisie heb ik nog niet gehoord.

Iedereen is er natuurlijk wel zo snel mogelijk bij als de discussie over geweld en games opwaait. Alleen in uitzonderlijke gevallen als GTA V wordt er kort bericht in grote kranten. Want als een game in een paar weken meer opbrengt dan elke bioscoopfilm tot noch toe, kun je dit moeilijk blijven negeren. Wat er in deze zeldzame gevallen geschreven wordt slaat dan weer helemaal nergens op, omdat de reguliere filmrecensent dit er maar even bij moet doen. Misschien is het een goed idee dat er bij grote kranten mensen worden aangenomen die weten wat er speelt in videogameland. (Ik houd mijzelf aanbevolen)

Het wordt tijd dat Mathijs van Nieuwkerk niet langer zijn neus ophaalt bij het woord "game". Het wordt tijd dat als er twee next-gen consoles gereleased worden, dit paginagroot in de kranten staat. Het wordt tijd, dat we het niet langer over spelletjes maar over games gaan hebben.
