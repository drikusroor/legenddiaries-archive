---
title: "Preview: Sims 4 Gameplay Trailer"
date: "2014-07-22"
---

#### Legenddiaries is niet de enige met een [Youtube kanaal](https://www.youtube.com/channel/UCuMrWMShdsu-IEVEPM_oAUg), bij Maxis zijn ze ook dol op leuke video's maken. De Sims 4 komt steeds dichterbij de release datum van 2 september en daarom vonden ze het bij Maxis tijd, om wat gameplay te laten zien. Na de oproer omtrent de afwezigheid van peuters en zwembaden had de Sims 4 ook wel wat positieve berichtgeving nodig.

http://youtu.be/YfZOMo7q1Iw

De twee "bros" beginnen de video met het laten zien van wat lijkt op de laatste fase van het creëer een sim gedeelte. Er kunnen net als in de Sims 3 bepaalde eigenschappen gekozen worden en een levenswens. Al lijkt de laatste meer op een levenspad in de Sims 4. Als de twee heren deze fase voltooid hebben is het tijd om de wijde wereld in te trekken.

In het park is volgens een van de twee inmiddels enigszins irritante "bros" ontzettend veel te doen. Ik heb alleen de bekende Sims parkactiviteiten schaken, vissen, barbecueën en plantjes zoeken kunnen ontdekken, dus tot zover weinig vernieuwing. Ook worden de humeuren van de twee sims geshowd. Dit is het eerste onderdeel in deze gameplay video waaraan je kan zien dat de ontwikkeling van de Sims niet helemaal heeft stil gestaan.

Vervolgens gaan de heren naar de gym. Maar wacht even.... ze gaan niet met de auto of op hun fiets door de buurt, het kavel moet geladen worden! We zijn weer terug bij de indeling van de buurt zoals deze in de Sims 2 aanwezig was. Geen grote aaneengesloten buurt, maar aparte kavels die alleen toegankelijk zijn door middel van laadtijden. Nu kan het zijn dat er wel meerdere kavels in een keer geladen worden, bijvoorbeeld drie huizen naast elkaar. Maar vooralsnog lijkt het erop dat de Sims 4 hierin een sprong terug heeft gemaakt.

[![TS4_Build1_v1](images/TS4_Build1_v1.jpg)](http://www.legenddiaries.com/wp-content/uploads/2014/07/TS4_Build1_v1.jpg)

Het bouwen is daarentegen wel enorm verbeterd. Complete huizen en kamers kunnen zo op een kavel geplant worden en mocht je de badkamer toch aan de andere kant van het huis willen hebben, dan kan dit met één klik en sleepbeweging. Een nieuw huis is uiteraard een feestje waard, maar verwacht ook hier niet al teveel vernieuwingen. Want afgezien van een Koreaanse dictator, gaan alle gasten nog steeds als zombies naar de jukebox staan kijken tot ze weer naar huis mogen.

Deze gameplay trailer maakt mij helaas nog minder enthousiast over de Sims 4. Het bouwen is verbeterd en het grafische stijltje spreekt mij erg aan, maar dat is tot nu toe helaas het enige positieve wat de Sims 4 heeft laten zien.
