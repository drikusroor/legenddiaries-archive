---
title: "Steam Summer Sale"
date: "2014-07-04"
---

Het was vorige week weer zomer uitverkoop op Steam, wat eigenlijk altijd een aanslag op je portemonnee is. Games zijn tijdens de Sale zo laag geprijsd dat je geheel blut moet zijn of een hardvochtige piraat, wil je de drang om te kopen kopen kopen kunnen weerstaan. Ik ben helaas niet zo sterk en heb wederom weer een hele rits games binnengesleept. Gelukkig waren het allemaal hele bewuste en noodzakelijke aankopen.

De Skyrim Legendary edition bijvoorbeeld! Deze titel stond al enige tijd op mijn verlanglijstje en was op bepaalde moment tijdens de sale maar €10,19. In dit pakket zitten alle DLC en koop je dus voor €10 euro honderden uren aan gameplay. Natuurlijk heb ik deze game al erg fanatiek gespeeld, maar zoals met de meeste Elder Scrolls games komt er ongetwijfeld weer een moment dat ik dit spel met een nieuw character op ga pakken. In elk geval een aankoop waar ik geen spijt van ga krijgen.

[![Gabe](images/Gabe.jpg)](http://www.legenddiaries.com/wp-content/uploads/2014/07/Gabe.jpg)

Een aankoop waar ik inmiddels wel spijt van heb is Mount and Blade: Warband. Ik had deze middeleeuwse sandbox game al wel eens gespeeld en op basis van die ervaring wilde ik de game voor €6,79 best aan mijn Steam collectie toevoegen. Het is inmiddels een week later en ik heb al 70 uur on record. Op het moment dat ik Warband opstart word ik er volledig ingezogen en pas op het moment dat honger krijg of mijn vriendin voor de derde keer belt wil ik nog wel eens opkijken. Koning van Caldria wordt je niet in een paar uur dus ik ga nog heel wat uurtjes op mijn virtuele paard doorbrengen.

Tot slot heb ik dan nog Audiosurf gekocht voor €1,99. Een misschien iets minder bekende game waarin je een soort Tetris achtbaan moet afleggen. Erg ritmisch en kleurrijk en heerlijk als het even teveel moeite is om Guitar Hero uit de kast te halen. Daarnaast is het tof omdat je elk liedje uit je eigen muziek bibliotheek kan omtoveren tot ingame track.

De schade aan mij portemonnee valt mee deze keer, maar voor je het weet is het weer herfst en staat de volgende Steam Sale weer voor de deur.
