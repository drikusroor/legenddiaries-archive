---
title: "Niehoudoe"
date: "2014-07-30"
---

#### Zoals ik in mijn [Civilization-serie](http://www.legenddiaries.com/category/videos/civ5willem/) al verteld heb, ga ik volgende week naar China! Een hele maand gaan we daar rondtrekken en noodles eten. Dat betekent ook dat ik een maand zonder computer en Playstation moet. Het is dus tijd om te kijken hoe het met het gamelandschap in China gesteld is.

![china-flag](images/china-flag.png)

Het eerste wat ik tijdens mijn internet zoektocht tegenkom is een console ban sinds 2000; dat belooft niet veel goeds. Eind 2013 gingen er geruchten dat de ban opgeheven zou worden, maar voorlopig lijkt het nog erg lastig om daar een console te kopen. Zelfs de Wii-U hebben ze niet op voorraad, terwijl dat ding echt overal nog in de winkels ligt. Ook Chinese bedrijven uit de gameindustrie zijn aan de Engelse kant van het internet op twee handen te tellen en grote titels worden er niet gemaakt.

Dat baart toch enige zorgen. Ik neem dan wel mijn trouwe Nintendo DS mee, maar ik zou toch ook graag lokale winkels en spellen willen checken. Het is ook enigszins vreemd want ik dacht dat alle [_gold farmers_](http://nl.wikipedia.org/wiki/Gold_farming) uit China kwamen, net als [de verhalen](http://www.thebeijinger.com/blog/2011/02/23/man-dies-after-playing-computer-games-27-days-row) dat er iemand overleed omdat hij een week achter de computer bleef zitten. Ze zijn dus duidelijk niet wereldvreemd als het gaat om videogames.

\[caption id="attachment\_3652" align="aligncenter" width="473"\][![één van de oudste en nog steeds zeer populaire chinese MMO's: Fantasy Westward Journey](images/Fantasy-Westward-Journey.jpg)](http://www.legenddiaries.com/wp-content/uploads/2014/07/Fantasy-Westward-Journey.jpg) één van de oudste en nog steeds zeer populaire chinese MMO's: Fantasy Westward Journey\[/caption\]

De Chinezen houden echter maar van één genre: MMO's. Die verhalen over gold farmers en spelen tot je er letterlijk bij neervalt zijn er niet voor niets. De MMO markt is nergens zo groot als in China. De game-ontwikkelaars die er zitten, maken over het algemeen alleen MMO's en dan enkel voor de Aziatische markt. Al zou de Playstation of Xbox er wel te koop zijn, de meeste Chinese gamers hebben daar naast hun MMO's helemaal geen tijd voor.

Nu is het erg lastig om deze MMO's zelf te gaan checken zonder computer en Chinees te kunnen lezen. Gelukkig is er nog een traditie in China die ons als Westerse gamers ongewoon is: gamecafés. Tot voor kort was het voor veel Chinezen niet haalbaar om een eigen computer aan te schaffen en schoten de internetcafés sneller uit de grond dan Chinese paddenstoelen. Al snel werden daar ook games gespeeld. Sinds een paar jaar loopt het aantal bezoekers wel terug, wat waarschijnlijk te maken heeft met de opkomende middenklasse in het land. Zij kunnen wel een eigen computer veroorloven en voortaan thuis 15 dagen achter elkaar doorspelen.

![TAI1424](images/TAI1424.jpg)

De cafe's zijn echter nog lang niet uit het straatbeeld verdwenen, net als de arcadehallen die ze daar ook nog steeds schijnen te hebben! Ik ben naar beide erg benieuwd en hoop daar na China verslag over te kunnen doen. Voor nu is dit voorlopig mijn laatste blog tot aan september. Al ben ik voor niet-game gerelateerde verhalen te volgen via [Niehoudoe!](http://www.niehoudoe.nl/)
