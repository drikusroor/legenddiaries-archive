---
title: "Met Sid Meier de ruimte in"
date: "2014-11-18"
coverImage: "Beyond-earth-4.jpg"
---

#### _Sid Meier’s Civilization Beyond Earth_ moet veel verwachtingen waarmaken. Het is namelijk een directe spin-off van het zeer succesvolle _Civilization V_, maar ook een spirituele opvolger van de klassieker _Alpha Centauri._ Dat is geen gemakkelijke opgave, maar wel één die we aan Firaxis Games kunnen toevertrouwen. Daarnaast gaan we met deze _Sid Meier-_titel de ruimte in, dus wat kan er misgaan?

![Beyond earth 4](images/Beyond-earth-4.jpg)

De aarde is niet langer in staat om de mensheid te voorzien in zijn natje en zijn droogje, dus moet een selecte groep mensen elders een projectbroeikaseffect gaan opzetten. In het introfilmpje wordt de ruimte-expeditie voorgedaan als iets glorieus waar iedereen aan mee wil doen,  maar als je met je capsule op het oppervlak van een onbekende planeet neerknalt weet je meteen dat het idyllische plaatje niet minder waar kon zijn. De sfeer is mistig en grauw als een eeuwigdurende regenachtige herfstdag en het stikt het er van het buitenaards leven zoals grote insecten, walvisoctopushaaien en reuzenwormen. Het is meteen duidelijk dat dit geen plezierreisje wordt.

![Beyond Earth 2](images/Beyond-Earth-2.jpg)

Er zijn zeven allianties die met een eigen ruimteprogramma vanaf de aarde het heelal ingetrokken zijn, maar natuurlijk wil het toeval dat ze alle zeven op dezelfde planeet neerstrijken. Het aardse politieke spel wordt dus in de ruimte voortgezet en naast de gebruikelijke handelsovereenkomsten, opengrensverdragen en oorlogsverklaringen moet je nu ook rekening houden met je houding ten opzichte van aliens en de planeet zelf. Deze nieuwe buitenaardse bekommeringen moeten het diplomatieke gedeelte van Beyond Earth vernieuwend en complexer maken, maar meestal ben je veel te druk met het op afstand houden van reuzeninsecten en gevaarlijke gassen om met je buren bezig te zijn.

[![Beyond Earth 3](images/Beyond-Earth-3.jpg)](http://www.legenddiaries.com/wp-content/uploads/2014/11/Beyond-Earth-3.jpg)

Technologische ontwikkelingen zijn bijvoorbeeld veel belangrijker. Er is in plaats van een technologieboom een technologieweb, wat inhoudt dat je niet zoals in _Civilization V_ eerst bronsbewerking hoeft uit te vinden voor je verder kan naar staalbewerking. Dit geeft je meer vrijheid in het ontwikkelen van verschillende futuristische technologieën. De eerste paar potjes zul je verstrikt raken in dit web, maar als je er eenmaal een beetje vertrouwd mee bent kun je een hele eigen manier van spelen ontwikkelen. De doorgewinterde civ-speler zal hier zijn hart kunnen ophalen, waar de wat meer onervaren spelers misschien wel teveel op hun bord krijgen.

De manier waarop je het technologieweb bewandelt hangt erg af van welke affiniteit je wilt nastreven. Er zijn drie verschillende affiniteiten en ze bepalen de toekomst die jij als speler voor de mensheid in gedachte hebt. _Harmony_ is voor diegenen die aliens in hun buurt niet aanvallen maar uitnodigen voor een buurtbarbecue, _Purity_ voor hen die meer de ‘eigen volk eerst’ mentaliteit hebben en _Supremacy_ is er voor de mensen die het allemaal weinig uitmaakt zolang ze maar het grootste plasmakanon hebben. Je affiniteit wordt bepaald door de technologieën die je ontwikkelt en de _quests_ die je tussendoor krijgt. Deze opdrachten bestaan uit specifieke doelen en keuzemomenten en zorgen voor wat meer verhaal in je ruimte-expeditie. Dit past versassend goed in de al sterke gameplay van de serie.

[![Beyond Earth 1](images/Beyond-Earth-1.jpg)](http://www.legenddiaries.com/wp-content/uploads/2014/11/Beyond-Earth-1.jpg)

_Civilization Beyond Earth_ is meer dan alleen een re-skin van _Civilization V_. Nieuwe elementen als het technologieweb en quests maken _Beyond Earth_ een aangename buitenaardse ervaring. Hoewel het diplomatiek naar de achtergrond is verschoven, heb je genoeg aan je hoofd om het bakkeleien met de buren echt te kunnen missen. De game had wat moeilijkheidsgraad betreft wel wat toegankelijker mogen zijn, want de grote hoeveelheid walvisoctopushaaien zijn niet bepaald een warm welkom voor nieuwe spelers. Als je wel bekend bent met de serie zal _Beyond Earth_ een nieuwe uitdagende ervaring bieden en is dit wederom een _Sid Meier_\-titel waarmee je heel veel regenachtige herfstdagen gaat doorbrengen.
