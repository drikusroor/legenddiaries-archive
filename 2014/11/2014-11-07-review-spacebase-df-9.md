---
title: "Review: Spacebase DF-9"
date: "2014-11-07"
coverImage: "Spacebase-DF-9-3.jpg"
---

#### Na ruim een jaar early access werd Spacebase DF-9 vorige week officieel uitgebracht. De aankondiging van de indie videogameontwikkelaar Double Fine kwam onverwacht, omdat er aan de laatste Alpha versie nog heel wat gesleuteld moest worden. De ruimtesimulatorgame is volgens hen af en zal niet verder ontwikkeld worden. Maar is de game ook echt af, of hebben ze het spel en de fans overhaast in de steek gelaten?

[![Spacebase DF-9 3](images/Spacebase-DF-9-3.jpg)](http://www.spacebasedf9.com/)

Double Fine staat bekend om eigenzinnige games met een bijzondere sfeer en dit is ook in Spacebase DF-9 het geval. Je wordt namelijk achtergelaten in een hoekje van het heelal en je moet in een grote leegte zien te overleven. Het gebrek aan zuurstof is de eerste grote bedreiging voor je ruimtebasisbewoners en in deze fase van het spel houd je zelf je adem in tot alle bewoners door de luchtsluis heen zijn.

Dan begint de pret pas echt want vijandelijke schepen, stroomstoringen en meteoorregens zijn ook aan de orde van de dag. Het grootste gevaar zijn echter de bewoners zelf. Als ze ongelukkig zijn, worden het tikkende tijdbommen die in een woedeaanval bijvoorbeeld de machinekamer kort en klein slaan. Zonder stroom is het gauw afgelopen voor iedereen in de ruimtebasis. Hoewel dit misschien erg onprettig klinkt, zijn het juist deze onvoorspelbare en willekeurige gebeurtenissen die het spel erg leuk maken.

[![Spacebase DF-9 1](images/Spacebase-DF-9-1.jpg)](http://www.legenddiaries.com/wp-content/uploads/2014/11/Spacebase-DF-9-1.jpg)

Het is echter jammer datdoor het omslachtige systeem om bewoners te besturen, er niet snel op deze willekeurige penibele situaties gereageerd kan worden. Nu kun je met wat oefening wel zorgen dat je de bewoners laat doen wat nodig is, maar door vele bugs die nog in het spel aanwezig zijn gaat het dan vaak als nog mis. Dit is erg frustrerend en zorgt ervoor dat je op sommige momenten de bewoners het liefst het ruimtevacuüm ingezogen ziet worden, wat dan wel weer met één druk op de knop kan.

[![Spacebase DF-9 2](images/Spacebase-DF-9-2.jpg)](http://www.legenddiaries.com/wp-content/uploads/2014/11/Spacebase-DF-9-2.jpg)

Spacebase DF-9 is geslaagd in het creëren van een onvriendelijke, gevaarlijke en onvoorspelbare ruimte-ervaring. Helaas zorgen vele bugs en een omslachtige besturing ervoor dat je vaak een nieuw spel zal beginnen, en niet omdat de vorige ronde zo leuk was. Double Fine levert daardoor een middelmatig spel af, dat met wat meer afwerking geweldig had kunnen zijn.
